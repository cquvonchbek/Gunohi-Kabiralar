<p><em>Бешинчи гуноҳи кабира</em></p>
<p><strong>МАКР ВА АЛДОВ</strong></p>
<p>Аллоҳ таоло айтади:</p>
<p><strong>«Ёмон макр-ҳийла эса фақат ўз эгаларини ўраб ҳалок қилур»</strong> (Фотир сураси, 43).</p>
<p>Яъни, ёмон макр-ҳийланинг касофати макр қилган, уюштирган кимсаларнинг ўзига уради.</p>
<p>Аллоҳ таоло мунофиқлар ҳақида шундай дейди: <strong>«Албатта мунофиқлар Аллоҳни алдамоқчи бўладилар. Ҳолбуки, Аллоҳ уларни «алдаб» қўйгувчидир»</strong> (Нисо сураси, 142).</p>
<p>Воҳидий айтганларки, улар алдамоқчи бўлганлари учун ўзларига яраша муомала қилинади. Яъни, худди мўминларга берилгани сингари уларга ҳам нур берилади. Йўлга тушганларида эса нурлари ўчиб қолади-да, зулматда қолиб кетадилар.</p>
<p>Пайғамбар соллаллоҳу алайҳи васаллам: <em>«Дўзах аҳли беш тоифа», дедилар-да, улардан бирига «тонг отса ҳам, кеч кирса ҳам сени аҳли оиланг ва молу дунёинг борасида алдамоқчи бўладиган кимса», деб таъриф бердилар</em> (Муслим ривояти).</p>
<p>Абу Ҳурайра розияллоҳу анҳудан ривоят қилинади: «Расулуллоҳ соллаллоҳу алайҳи васаллам айтдиларки: «Мўмин содда, улуғ бўлади, фожир эса маккор, хор бўлади» (Термизий, Абу Довуд ривояти).</p>
<p>Яъни, мўмин одам очиқкўнгил, содда бўлади. Бировга макр қилмайди. Балки ўзи ишонувчан, очиқкўнгил бўлгани сабабли алданиб қолиши мумкин. Фожир эса одамлар орасида фасод қўзғаб юрадиган алдоқчи бўлади.</p>
<p>Абу Бакр Сиддиқ розияллоҳу анҳудан ривоят қилинади: «Расулуллоҳ соллаллоҳу алайҳи васаллам: «Алдоқчи, миннатчи ва бахил жаннатга кирмайди», дедилар» (Термизий ривояти).</p>