<p><em>Эллик саккизинчи гуноҳи кабира</em></p>
<p><strong>ОДАМЛАРНИНГ СИРЛАРИГА ҚУЛОҚ ТУТИШ – ЖОСУСЛИК</strong></p>
<p>Аллоҳ таоло айтади:</p>
<p><strong>«(Ўзгаларнинг айблари ортидан) жосуслик қилиб юрманглар...»</strong>, деган (Ҳужурот, 12).</p>
<p>Яъни, бир киши бошқа бир биродарининг айбини қидирмасин. Аллоҳ беркитган нарсани қилишга уринмасин.</p>
<p>Муфассирлар: «Жосуслик – мусулмонларнинг айбу нуқсонларини қидириш», деганлар.</p>
<p>Ибн Масъуд розияллоҳу анҳуга: «Валид ибн Уқбанинг соқолидан хамр томиб юради», дейишган эди, у зот: «Батаҳқиқ, биз жосуслик қилишдан қайтарилганмиз. Бироқ, унинг ростдан ҳам ичувчи экани маълум бўлса, уни жазолаймиз», дедилар.</p>
<p>Расулуллоҳ соллаллоҳу алайҳи васаллам айтдилар: «Ким бир қавмнинг гапларига, улар ёқтирмасалар-да, қулоқ солса, қиёмат кунида унинг қулоқларига эритилган қўрғошин қуйилади».</p>
<p>Аллоҳдан Ўзи яхши кўрган ва рози бўлган ишларига муваффақ этишини сўраймиз. У марҳаматли, саховатли зотдир.</p>