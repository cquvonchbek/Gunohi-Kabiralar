<p><em>Ellik sakkizinchi gunohi kabira</em></p>
<p><strong>ODAMLARNING SIRLARIGA QULOQ TUTISH – JOSUSLIK</strong></p>
<p>Alloh taolo aytadi:</p>
<p><strong>«(O‘zgalarning ayblari ortidan) josuslik qilib yurmanglar...»</strong>, degan (Hujurot, 12).</p>
<p>Ya’ni, bir kishi boshqa bir birodarining aybini qidirmasin. Alloh berkitgan narsani qilishga urinmasin.</p>
<p>Mufassirlar: «Josuslik – musulmonlarning aybu nuqsonlarini qidirish», deganlar.</p>
<p>Ibn Mas’ud roziyallohu anhuga: «Valid ibn Uqbaning soqolidan xamr tomib yuradi», deyishgan edi, u zot: «Batahqiq, biz josuslik qilishdan qaytarilganmiz. Biroq, uning rostdan ham ichuvchi ekani ma’lum bo‘lsa, uni jazolaymiz», dedilar.</p>
<p>Rasululloh sollallohu alayhi vasallam aytdilar: «Kim bir qavmning gaplariga, ular yoqtirmasalar-da, quloq solsa, qiyomat kunida uning quloqlariga eritilgan qo‘rg‘oshin quyiladi».</p>
<p>Allohdan O‘zi yaxshi ko‘rgan va rozi bo‘lgan ishlariga muvaffaq etishini so‘raymiz. U marhamatli, saxovatli zotdir.</p>