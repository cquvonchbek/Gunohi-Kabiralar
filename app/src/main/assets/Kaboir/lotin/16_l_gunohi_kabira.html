<p><em>O‘n oltinchi gunohi kabira</em></p>
<p><strong>JUMA NAMOZINI TARK ETISHGA ODATLANISH</strong></p>
<p>Alloh taolo buyuradi:</p>
<p><strong>«Ey mo‘minlar, qachon jum’a kunidagi namozga chorlansa (ya’ni, azon aytilsa), darhol Allohning zikriga (ya’ni, jum’a namozini ado qilish uchun) shoshib boringlar va oldi-sotdini tark qilinglar! Agar biladigan bo‘lsangizlar mana shu (ya’ni, Allohning zikriga – jum’a namozini o‘qishga shoshilish) o‘zlaringiz uchun yaxshiroqdir»</strong> (Jum’a surasi, 9).</p>
<p>Hafsa (roziyallohu anho)&nbsp;dan rivoyat qilinadi: «Rasululloh sollallohu alayhi vasallam aytdilar: «Jumaga borish har bir balog‘atga yetgan kishiga vojibdir» (Nasoiy rivoyati).</p>
<p>Abdulloh ibn Mas’ud roziyallohu anhudan rivoyat qilinadi: «Rasululloh sollallohu alayhi vasallam jumaga bormaydigan kimsaga qarata: «Bir kishiga odamlarga namoz o‘qib berishni buyurib, keyin jumaga kelmaydigan kishilarning uylarini yoqib yuborishni xohlardim», dedilar» (Muslim rivoyati).</p>
<p>Abu Hurayra va Ibn Umar roziyallohu anhulardan rivoyat qilinadi: «Rasululloh sollallohu alayhi vasallam aytdilar: «Yo odamlar jumani tark etishdan to‘xtaydilar, yoki Alloh ularning qalbini muhrlab qo‘yadi. So‘ng ular g‘ofillardan bo‘lib qolurlar» (Muslim rivoyati).</p>
<p>Abu Ja’d Zamriy roziyallohu anhudan rivoyat qilinadi: Rasululloh sollallohu alayhi vasallam aytdilar: «Kimki beparvolik bilan uchta jumani tark etsa, Alloh uning qalbini muhrlab qo‘yadi» (Termiziy, Ibn Huzayma, Ibn Hibbon, Hokim rivoyati).</p>
<p>Ibn Abbos roziyallohu anhumo aytganlarki: «Kimda-kim uchta jumani tark etsa, Islomni orqasiga uloqtirgan bo‘ladi» (Abu Ya’lo rivoyati).</p>
<p>Allohdan O‘zi suygan va rozi bo‘lgan narsalarga muvaffaq qilishini so‘raymiz. Albatta, U saxiy, marhamatli zotdir.</p>