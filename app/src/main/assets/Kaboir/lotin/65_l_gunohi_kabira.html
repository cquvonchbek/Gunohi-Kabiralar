<p><em>Oltmish beshinchi gunohi kabira</em></p>
<p><strong>YOLG’ON GUVOHLIK BERISH</strong></p>
<p>Alloh taolo aytadi:</p>
<p><strong>«Ular yolg‘on guvohlik bermaslar»</strong> (Furqon surasi, 72).</p>
<p>Bu Rahmonga suyukli bandalarning yettinchi sifatidir.</p>
<p>Ibn Umar roziyallohu anhumo aytadilar: «Rasululloh sollallohu alayhi vasallam: «Yolg‘on guvohlik beruvchining ikki qadami (turgan yeridan) qo‘zg‘almay turib Alloh unga do‘zaxni vojib qiladi», dedilar» (Ibn Moja, Hokim rivoyati).</p>
<p>Ibn Mas’ud roziyallohu anhu: «Yolg‘on guvohlik berish uch marotaba Allohga shirk keltirishga tenglashtirilgan», dedilar-da, keyin: <strong>«But-sanamlardan iborat nopoklikdan uzoq bo‘lingiz, yolg‘on so‘z-guvohlikdan uzoq bo‘lingiz»</strong>, oyatini tilovat qildilar (Tabaroniy rivoyati).</p>
<p>Musannif (rahmatullohi alayh) aytadilar: «Yolg‘on guvohlik beruvchi odam bir qancha ulkan gunohlarni sodir etadi:</p>
<ol>
  <li>yolg‘on va uydirma;</li>
</ol>
<p>Alloh taolo aytganki:</p>
<p><strong>«Albatta, Alloh haddan oshuvchi, yolg‘onchi kimsalarni hidoyat qilmas»</strong> (Fofir surasi, 28).</p>
<p>Hadisi sharifda esa: «Mo‘minning tabiatida xiyonatkorlik va yolg‘onchilikdan tashqari har qanday xislatga moyillik bo‘lishi mumkin», deyilgan (Bazzor, Abu Ya’lo rivoyati);</p>
<ol>
  <li>zulm. Kimning zarariga yolg‘on guvohlik bersa, unga zulm qilgan bo‘ladi. Chunki shu guvohlik sababli o‘sha kishining mol-mulki yoki obro‘si va yo joni ketadi;</li>
  <li>shuningdek, kimning foydasini ko‘zlab yolg‘on guvohlik bersa, unga ham zulm qilgan bo‘ladi. Zero, uning guvohligi tufayli u kishi harom mol-mulkni egallaydi va do‘zaxga mahkum bo‘ladi. Rasululloh sollallohu alayhi vasallam aytganlar: «Kimga birodarining haqqini hukm qilib bersam, batahqiq, unga do‘zaxning bir parchasini bo‘lib bergan bo‘laman» (Mutafaqqun alayh);</li>
  <li>u Alloh taolo harom qilgan va saqlagan o‘zganing mol-mulki, qoni va obro‘siga tajovuz qiladi. Rasululloh sollallohu alayhi vasallam uch marta: «Sizlarga gunohi kabiralarning eng kattalarini xabar qilaymi?» deb so‘radilar-da: «Allohga shirk keltirish, ota-onaga oq bo‘lish. Ogoh bo‘linglar, yolg‘on guvohlik berish va yolg‘on gapirish», dedilar. Suyangan holda edilar, o‘tirib oldilar-da, bu so‘zni takrorlayverdilar, hattoki biz: «Qaniydi, sukut qilsalar», dedik (Buxoriy, Muslim, Termiziy rivoyati).</li>
</ol>
<p>Alloh taolodan barcha balolardan omon saqlashini so‘raymiz.</p>